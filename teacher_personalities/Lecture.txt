A1 Level
Балқаш көлі
Балқаш көлі оңтүстік-шығыста орналасқан. Ұзындығы – 614 шақырым (км), ені – 74 шақырым (км). Балқаш көліне Іле, Лепсі, Аякөз, Бақанас, Қаратал, Мойынты сияқты өзендер құяды.
Соңғы жылдары көлдің жалпы аумағы 2000 шаршы метрге (кв. км) азайды, деңгейі 3 метрге түсті. Тұздану арта түсті. Балық азайып жатыр. Арал апаты – бәрімізге сабақ. Үкімет Балқашқа назар аударуы қажет. Ресей мемлекетінде «Байкал көлі туралы» заң бар. Парламент «Балқаш көлі туралы» заң қабылдаса, артық болмас еді. Себебі Балқаш көлі еліміз үшін аса маңызды.  Балқаш бізге несімен қымбат? Мұны былайша көз алдымызға елестетуге болады. АҚШ үшін Мичиган, Ресей үшін Байкал, Қырғызстан үшін Ыстықкөл, ал біз үшін Балқаш соншалықты қасиетті, теңдессіз ұлттық және табиғи байлығымыз. ( 101 сөз)

Тіл – асыл қазына

Лингвист Оливер Вэидел Холмс «Әр тіл – қасиетті храм. Ол храмда сол тілде сөйлеушінің жаны сақаталады» деген екен. Лингвист ойын одан әрі дамыта келе, «Тіл дегеніміз – белгілі бір мәдениеттің көрінісі. Бөлшегі емес, ол – мәдениеттің іргетасы» дейді. Тіл дегеніміз – халықтың басты нышаны. Біз халықтың рухани әлеміне тіл арқылы ғана ене аламыз. Тағы бір ғалым Эдуард Саниел былай дейді.: «Тіл - өнердің ең бұқаралық түрі. Онда мыңдаған ұрпақтың мандай тері, еңбегі, арманы, тірлігі, рухы жатыр». Ал лингвист Графтың айтуынша, «тіл – ұлт шежіресі». 
Эморсон есімді ғалым тілді тарих мұражайы дейді. Ал Йохан Ван Гурттың айтуынша, егерде сіз өз ана тіліңізден айырылсаңыз, онда сіз өз халқыңыздың тарихынан да, өткенінен де қол үзесіз. ол елге сапарға аттанбай-ақ қойсын» деген екен. (114 сөз)

Қазақ биі

«Қазақ вальсі» - қазақ биі. Биді  алғаш сахнаға шығарған – Шара Жиенқұлова. Музыкасы - Лактиф Хамидидікі. Ырғағы жеңіл, әрі екпінді. Бидің екі нұсқасы бар. Алғашқы нұсқасын автордың өзі кезінде одақтың және шетел сахналарында биледі. Бір топ қыздардың билеуіне арналған екінші нұсқасы 1958 ж. Мәскеу қаласында өткен қазақ әдебиеті мен өнерінің онкүндігінде Үлкен театрда көрсетілді.
Қазақ халқының алғашқы кәсіби бишісі Шара Жиенқұловадан бастау алған би өнері бірнеше ұрпақтың рухани байлығына айналды. Шара Жиенқұлова 1936 жылы Мемлекеттік филармония жанынан би ансамблін құрды. Қазақ қыздары би өнерін құрметтейді. Қазіргі кезде биге баратын, би үйренетін жастар көп. ( 88 сөз)



А2 Level
Апитерапия

Бал арасының уымен емдеудің Египет жазбаларына сүйенер болсақ, 3500 жылдық тарихы бар. Медицинаның атасы Гиппократтың өзі бұл емдеу тәсілінің маңызы мен тиімділігі туралы көп жазған. Клеопатра патшайым таңертеңгілік, кешкілік шомылғанда араның балын да, уын да пайдаланған. Бұл адамды  жасартады, күш-қуатты арттырады. 
	Ара уының құрамы мынадай витаминдер мен микроэлементтерден тұрады: В2, В6, Е витаминдері, кальций, марганец, мыс, темір, натрий.
	Іш құрылысы ауруларын, қалқанша безді, қатерлі ісік ауруын, ревматизмді, жүйке ауруларын, гипертонияны емдеуде таптырмайтын дүние. Гемоглабинді де көтереді.
	Ара уының медициналық атауы – апитоксин. Апитоксинді – таблетка түрінде емес, арадан бөлінген табиғи түрде және көп жағдайда сықпалы май түрінде пайдаланады. Араның уы майтектестерден және минералды заттардан, аминоқышқылдар мен белоктардан тұрады.  Алайда, ара уының химиялық құрамы толық зерттеліп болмаған. Апитоксин – ешқандай микроорганизм түзбейді. Көп терапияның ішінде бүгінде аса көп қолданыла бермейтін, бірақ өлшеусіз көмегі бар, ежелгі емдеу тәсілдерінің бірі – апитерапия. Апитерапия – араның уымен және көк шыбынның личинкасымен емдеу тәсілі. Ара уы деп отырғанымыз – бал. Оның емдік қасиетінің мол екені ежелден белгілі (156 сөз)


Сандар тарихы

Қазіргі сан салалы математика ғылымы төрт негізгі ұғымға сүйенеді. Олар: сан, жиын, функция және группа ұғымдары.
«Ғылымдардың патшасы – математика, ал математиканың патшасы - арифметика», - деген нақыл бәрімізге мектептен таныс. Бұрын арифметика солай бағаланған. Сан ұғымы өте ерте замандарда қалыптасқан. Ол математиканың талай ғасырды басынан өткерген қарт емені сияқты.
Табиғатта кездесетін заттарды санаудан 1,2,3,4,5,... т.с.с. сандар шығады. Мұндай сандар натурал сандар деп аталады. Адамзат алғашқы кезде осы натурал сандарды ғана пайдаланған, кейін солар арқылы бөлшек, теріс, иррационал, комплекс, гиперкомплекс сандар ұғымына келген. Сан ұғымының кеңеюі мен дамуы он мыңдаған жылдарға созылған.
Натурал сандар қатарының шексіздігін ежелгі грек математигі Пифагор, Евклид және Архимед дәлелдеді. Алайда натурал сандар жүйесін игеру, оларға амалдар қолдану, сандар мен амалдардың қасиеттерін түсіну – оңай болған жоқ. Сан ұғымы өте баяу дамыды.
Сандар цифрлар арқылы жазылады. Қазіргі цифрлар ежелгі Үндістанда шыққан, ұлы өзбек математигі Мұхаммед Хорезмидің кітаптары арқылы дүние жүзіне тараған.
Сан – адамзат тарихының елеулі бөлігі. Халық бар жерде әрдайым сан да бар. Сансыз өмір жоқ. Сондықтан сандарды білу керек. Оларды зерттеп, жасырып жатқан сырларын ашу керек. Сандар – дүние жүзі халықтарына ортақ қазына. Сан есімдер әр түрлі тілде әр түрлі айтылғанымен, сандардың мағыналары мен заңдары бірдей. Мысалы, екі мен үштің қосындысы бес болады. Бұл заң халықтардың тіліне, мекеніне, шаруашылығына тәуелсіз. Оны ешкім де және ешқашан да өзгерте алмайды.
(Математика мен математиктер жайындағы әңгімелер, 1970 ж., 200 сөз)



В1-2 Level

Бақыт картасы

Қазіргі адамдарға бақытты болу үшін байлық қана емес, денсаулық сақтау мен білім берудің жақсы жүйесі де керек. Мұны британ ғалымдарының зерттеуі дәлелдеді.
	Үнемі еңсеңіз түсіп жүресіз бе? Британиядағы Лестер университетінің зерттеушілері мұның себебі сіздің өз еліңізде тұрмайтындығыңыздан болуы мүмкін екенін айтады. «Бақыт картасын» бірінші рет жасап шығарған Лестерлік психолог  Адриан Уайттың мәліметі бойынша, әлемдегі ең бақытты ел – Дания. Уайттың зерттеуінде  орасан көлемді статистикалық мәліметтер әлемнің 178 елінде тұратын 80 000 адамның жеке пікірі қарастырылған. Бақытты елдердің алғашқы ондығында Дания және Еуропаның тағы бес елі, оның ішінде Швейцария, Австрия және Исландия кірген, ал кестенің соңында Зимбавбе мен Бурунди тұр. Ең бақытты елдер қатарына бай және ақылды елдер кіргені таң қалдырмайды. «Негізгі факторлар ретінде біз денсаулық сақтауды, кедейшілік деңгейін және базалық білімге  қол жеткізу мүмкіндігін қарастырдық», − дейді Уайт. Тұрғылықты халықтың саны да өз ролін ойнамай қоймайды. Күшті әлеуметтік бірлігі және аса жоғары ұлтшылдық сезімі бар шағын елдердің нәтижесі жоғары, ал халық саны көп елдер кесте соңына қарай орын алған. Мысалы, Қытай бұл тізімде -82, Үндістан- 125, Ресей -167 орында. АҚШ 23-орынға орналасқан.
	Жыл соңында жарияланатын Уайттың зерттеулері британ БАҚ-тарының өмірге қанағаттану тақырыбына үлкен қызығушылық танытуына жауап ретінде жүргізілген. Жақында өткізілген ВВС сауалнамасы бойынша, Британия халқының  81 пайызы өздерін үкіметтің бай емес, бақытты етулерін қалайтынын білдірген. Ауа райы үнемі жауын-шашынды болып, еңсені басып тұратынына қарамастан, Уайтт зерттеуінде Англия  41-орын алды. 
	«Бақыт картасы» жасап шығу үшін Уайт терең зерттеулер жүргізді. Ол ЮНЕСКО, ОББ, «The Economics Foundation» қоры, Бүкіл әлемдік денсаулық сақтау ұйымы, т.б. ұйымдардың мәліметтерін талдады, сосын әлем бойынша 80000 адамнан жауап алды. 
	Әрине, денсаулықтың мықты болуы бақыттың кілті ғой, дегенмен ақша бақыт есігін ашуға көмектесетінін ұмытпаған жөн. Швейцария (2-орын), Люксембург (10) сияқты бай елдер кестенің алғашқы орындарына жайғасқан. Соңғы орындарда Африка елдерінің қалып қойғаны таңдандырмаса керек, өйткені олар бай да емес, бақытты да емес. СПИД-пен ауру деңгей 25%, орташа өмір сүру ұзақтығы 39 жас, кедейшілік деңгейі 80%, Зимбавбе 177-орында қалды. Ал тағы африкалық ел-Бурунди, халқының «небары» 68 % сіңірі шыққан кедей болса да, Хуту және тутси тайпаларының өзара егесінің «арқасында» тізімнің соңында, 178- орында қалды.
	Уайттың айтуынша, ол өзі еш күтпеген  нәтижесі – Азия елдерінің төмен нәтиже көрсетуі. Қытай -82-орында, Жапония-90, Үндістан – 125-орында. («Жас қазақ» 20.10.2006ж.) ( 355 сөз)


Каирдағы Египет мұражайының ең басты жәдігері – Тутанхамон қазынасы.
Сұлулықтың белгісіндей саналатын Нефертитидің ғажайып мүсінін білмейтін жан болмаса керек. Тутанхамон – сол Нефертитидің күйеу баласы. Тарихта Тутанхамонның 12 жасында таққа отырғаны, жасы жиырмаға жетпей дүниеден өткені анық.
1923 жылдың басында ағылшын зерттеушісі Говард Картер сенсациялық жаңалықты жариялады: перғауын Тутанхамонның тұтастай алтыннан құйылған бейіті табылыпты. Картер перғауындар қазынасын жеті жыл бойы іздеген еді.
Тутанхамон бейіті үлкен-үлкен үш бөлмеден тұрады. 1924 жылы ағылшын экспедициясы перғауын бейітінің алдыңғы камерасының өзінен ауыр-ауыр 34 контейнерге толы асыл зат алып шыққан. Қазір Тутанхамон қазынасы Каирдағы Египет музейінің 10 залын тұтастай алып жатыр, оның жалпы көлемі кәдімгі футбол алаңына теңеседі... 
Не жоқ десеңізші мұнда! Алтындатқан алып ағаш табыт, онан кейін сәл кішілеу алтындатқан емен табыт, онан сәл кішілеу тағы бір табыт, онан кейін сәл кішілеу тағы бір табыт... Кәдімгі қазақтың “Ақ сандық, ақ сандықтың ішінде көк сандық” дейтіндей, бұлардың бәрі бейітте бір-бірінің ішіне салынған. Төртінші табыттың ішінен табиғатта аса сирек кездесетін кристалл кварциттен тұтас ойылған саркофаг шыққан, оның ішінен бір-біріне салынған тағы үш саркофаг тұтастай алтыннан құйылған, ішінде перғауынның мумияланған денесі жатыр. Мумияның беті алтын бетпердемен қапталған. Саусақтарында алтын сақиналар, мойнында қосарланған алтын алқа. Саркофагтың салмағы 110 кило таза алтын!
Ең бастысы бұл да емес. Ең бастысы – сом алтыннан, сом алтыннан ғажайып өнер туындысы жасалғанында. Тутанхамон қазынасының зергерліктің де,  мүсін өнерінің де шырқау шыңға шыққан шеберлік үлгісі екендігінде. Тутанхамон бейітінің үлкен-үлкен үш бөлмесінде адамның о дүниедегі өмірі үшін не керектің бәрі бар. Алтын тақ, алтын төсек, алтындатқан күймелер, алтын-күміс аралас қорамсақтар, садақтар, жебелер, алтын табақ, піл сүйегінен оймышталған орынтақтар, тамақ салынған жәшіктер, өсімдік дәндері ...
Тутанхамон қазынасы – Египет перғауындары бейіттерінің ішіндегі тоналудан аман қалған жалғыз бейіт. Тутанхамон небәрі 6 немесе 7 жыл билік құрған, 18-19 жасында өмірден өткен, яғни оған деп алтын жинастыруға небәрі алты-жеті жыл ғана кеткен. Ал жасы тоқсаннан асып өмірден өткен атақты Рамсес ІІ-нің бейітінде қанша алтын болғанын енді өзіңіз шамалай беріңіз! Тутанхамон бейіті 3 бөлмеден тұрса, Рамсес ІІ-нің тұтастай тоналған бейіті 43 бөлмеден тұрған! Адам қиялы жетпейтіндей қазына бұл.
Тутанхамон қазынасын көрген сәтте сіз адамның ұлылығы туралы ойға қаласыз, өзіңіздің адам нәсілінен екеніңіз үшін мақтаныш сезіміне бөленесіз.	 (Сауытбек Абдрахманов. “Егемен Қазақстан”, 2002 жыл, 25 қазан).  (350 сөз)

                                    ӘЛЕМ, ЖАҢА ЖЫЛ ЖӘНЕ БІЗ
	Жаңа жылды қуана қарсы алу – дүниежүзінде ежелден бар дәстүр екен. Дегенмен елдің бәрі бірдей бұл мерекені 31 желтоқсанда тойламайтын көрінеді. Мысалы, Үндістанда жаңа жылды қазан-қараша айларының тоғысқан сәтінде тойлайды екен. Үнділіктердің сенімі бойынша, жаңа жылдың алғашқы күні қалай өтсе, бүкіл жыл солай өтпек. Сондықтан да бұл күні біреуге кектенуге, ренжуге, ашулануға, ұрсысуға, жабығуға болмайды. Барлық жерде де ән-күй, би, көтеріңкі көңіл және шынайы қарым-қатынас салтанат құрғаны жөн делінеді. 
	Ал Мьянмада (бұл мемлекеттің бұрынғы аты – Бирма) аталған мейрам жылдың ең ыстық мезгіліне сәйкес келеді. Көнеден келе жатқан ұлттық дәстүр бойынша, бұл күні мьянмалықтар бір-бірінің үстіне су құяды. Румынияда бұл мейрамды көне тұрмыс-салт әндерімен қарсы алады. Оны орындаушылар қолдарына бұтақтар мен таяқтарға бекітілген жасанды гүлдер, қоңыраулар ұстайды. Бразилиялықтар жаңа жылды тек қана ақ түсті киіммен мерекелейді. Бәрі де ағаш тақталарға орнатылған балауыз шырақтарды  мұхит бетіне жібереді де, ішіне тілек тілейді. 
	Голландияда мерекелік дастарханға міндетті түрде ішіне мейіз салынып пісірілген күлше нан қойылады. Бұл нан тек осы күнге арналып, жылына бір-ақ рет әзірленеді. Сағат тілі түнгі 12-ні соққан мезетте голланд порттарында қаптаған кемелер бір мезгілде гудок беріп, салют атады. 
      Венгерлердің мерекелік дастарханында үйрек, қаз, тауық, атаулы мүлде болмайды. Осы халықтың сенімі, ұғым-түсінігі бойынша бұл күні құс етін жеуге болмайды, өйткені шаңыраққа бақыт құсы қонбай, ұшып кетуі мүмкін. 
Италяндықтар Жаңа жыл қарсаңында ешкіммен ренжіспеуге және ешкімге қарыз болмауға тырысады., сондай-ақ ойға алған істің бәрін ескі жылда аяқтап тастағанды жөн көреді. Сосын оларда мынадай қызық дәстүр бар. 31желтоқсан күні итальяндықтар үйге қажетсіз болып қалған заттарды аулаққа немесе көшеге лақтырып тастайды. Мәселен сынған ыдыс-аяқ, ескі киім, жарамсыз жиһаз дегендей. Бұл  – Жаңа жылда дәулетті өмір сүрудің басты кілті деп есептеледі.
	Жапондықтар 31 желтоқсан күні қалада да, селода да шіркеуде 108 рет гонг (ұрып ойналатын аспаптың түрі) ұрады. 100 және 8 деген сандар оларда ең сәтті, бақытты деп есептеледі. Халық сенімі бойынша гонг соғылғанда олар жақсылықтың, бақыттың табалдырығынан аттайды. Соңғы гонг соғылғанда ұйықтап қалуға асығады. Ертеңіне Жапония тұрғындары атып келе жатқан таңды көріп, сәлемдесіп, содан кейін ғана Жаңа жыл мерекесін тамашалайды. Мереке дастарханы өте қарапайым: ұзын макарон, күріштен жасалған печенье және бұршақ. Макарон –  ұзақ өмірді, печенье –  ырысты, бұршақ – денсаулықты бейнелейді. Жапондар да Жаңа жылдық мерекені сыйлықсыз өткізбейді. Ертедегі дәстүр бойынша отбасы мүшелерін, туған-туысқандарды, дос-жарандарды, қызметтес адамдарын сыйлау бар.  	Жапондар Жаңа жылға өтіп кетпесін деп, жыл аяғында қарыздарын өтейді. Бұл ертеден келе жатқан дәстүр. Сағат қоңырауы 1 қаңтардың келгенін хабарлап, соға бастағанда, жапондар ішек-сілесі қатып күледі. Олар алдағы жылда күлкі табыс әкеледі дегенге сенеді.                                                                        (Газет материалдарынан)

Орман

   Орман – адамның досы, адам өмірін ормансыз, тоғайсыз елестету мүмкін емес. Орман әлемі, өсімдік әлемі адамды өзінің байлығымен асырап қана келген жоқ, емдеп те келді. Қаншама демалыс үйлері, санаторийлер, туристік базалар, балалар бақшасы орман ішінде немесе орманға жақын орналасқан.
Француз ғалымы Микель зерттеулер жүргізе отырып,  мынадай қорытынды береді: Парижде 1м³ ауада 36 мың бактерия бар екен, ал паркте  500-ден төменірек. Жердің, топырақтың өлуі де орманды аяусыз отаудан басталады екен.
Орманның жойылуы ауыл, қала, мемлекеттің де жойылуына әкелген. Ғылыми зерттеу институттарының мәліметіне қарағанда бір тонна қағаз жасау үшін жиырма түп үлкен ағаш керек екен. Ал адамзат жылына 150 млн. тонна қағаз пайдаланып, 3 млрд. түп ағашты жоғалтып отырады. Әр кітаптың артында қаншама жасыл әлем тұр!
Қаншама ғасыр орман елі болып есептелген Бангладештің бүгінде        6 пайызы ғана орман-тоғайдан тұрады. Әдеттегідей жер – жер болуы үшін, ауа – ауа болуы үшін өлкедегі орманның көлемі 25 пайызға шейін өсуге тиіс. Әйтпесе бүкіл Бангладеш күндердің күнінде қып-қызыл құмға айналмақ. Сол апаттың алдын алу мақсатында бенгалдықтар бұдан он жыл бұрын орман отауды үзілді-кесілді тоқтатып, ағаш отырғызуға кіріскен-ді. Орман отауға Австралияда да тиым салынған. 800 км-ге созылған жасыл жағалау әлемдік қазына болып есептеліп, ЮНЕСКО қол созып отыр. “Ештен кеш жақсы” деген осы. Әйтпесе біраз жерді алып жатқан нулы әлемнің соңғы екі жүз жылда 75 пайызы оталып та үлгерген-ді. Ит тұмсығы өтпейтін желекті джунглиін берекесіз кесіп, есепсіз рәсуа қылған көп елдің бірі – Үндістан. Бірақ Үндістан өкіметі жырым-жырым джунглидің жасыл жұрнағын бақылауға алып, жоспармен қалпына келтіруді көздеп отыр. Енді жыл сайын бес миллион гектар жерге көшет отырғызады. Соңғы жылдары көптеген елдерде “жасыл желек” партиясы пайда бола бастады. Осы партия Германияда көп жұмыс істеп жатыр. Германияда да қарағайлы, шыршалы орманның 80 пайызы оталып үлгерген.
      Ғалымдардың пайымдауы бойынша адам көзі үшін ең тиімді, нағыз қолайлы түс – жасыл түс көрінеді. Ал жасыл дегеніміз – орманның түсі. Ендеше оның өмірлік түс болғаны да!
Жер қыртысы мен судың алып қорғаны, оттегінің жер бетіндегі бірден-бір көзі болып табылатын орманның атқарып отырған қызметінің құнын есептеп шығарып, маңызына баға беру тіпті де мүмкін емес. Сонымен бірге орман – атмосфералық ауаны тазартушы да. Бір гектар жерді алып жатқан қарағайдың жыл сайын он тонна оттегін шығаратыны белгілі болып отыр. Ал өзі соншалық мөлшерде көмір қышқыл газын жұтады екен.  ( 397 сөз)



С1 Level

Ара сүтінің пайдасы

«Ара сүтінің» пайдасы өте зор. Оның латынша атауы – «Апилак», ал орысша «маточное молочко» деп аталады. «Апис» латынша ара деген сөз, содан шыққан «апилак» – «ара сүті» дегеннің баламасы.
 Жарық дүниеге келгеніне 14 күн өткен соң-ақ, жас аналық аралар жұтқыншақ бездерінен сүт бөліп шығарады. Оның құрамы көптеген ферменттерден тұрады. Ара сүтінің құрамын зерттеген ағылшын ғалымдары оның көптеген дертке дауа екенін анықтаған. Араның аналық сүтінің құрамында нуклеин, амин қышқылдары, түрлі дәрумендер, май, тағы басқа микроэлементтер көптеп кезігеді. Ара сүті ақ-сары түсті болады және оның өзіне тән иісі мен дәмі бар. Ғылыми медицинада, фармацевтикада одан «апилак» дәрісін дайындайды, әрі парфюмерия жасауда қолданылады. Апилактың адам өмірін ұзартуға да әсер ететінін ғалымдар іс жүзінде дәлелдеді. Оның адамды жасартатын қасиеті бар. Сондай-ақ, медицинада ара сүтінің құрамында болатын негізгі заттардың мөлшері мың есе көбейтілген «Апифортил» атты дәрілік түрі де бар. Апифортилдің бір капсуласы 200 грамм ара сүтімен пара-пар.
Жаңадан алынған ара сүті адам денесіне түскен микробтардың одан әрі өрбімеуіне, қанға түсіп таралып, көбеймеуіне көп көмегін тигізеді. Қан қысымы жоғарылағанда, қан тамырлары тарылып қысылғанда ара сүті ем болады. Науқасшаң адам ара сүтін дәрі есебінде қабылдаған соң, құлағының шулағаны басылып, жүрек ауруы бәсеңдеп, ұйқысы жақсара бастайды, күйгелектігінен де құтылады. Қан қысымы да төмендеп, тамақ ішуі жақсара түседі. Зертханалық тәсілмен тексергенде қандағы холестерин көлемі мен қанның құрамы біршама түзелгендігі байқалады. 
Медициналық тәжірибеде ара сүті денсаулығы нашар балаларға емдік балауыз (свеча) түрінде де қолданылады. Ай-күніне жетпей туған немесе жаңа туған сәбилерге 2,5 мг, туғанына 2-3 ай болған сәбиге 5 мг емдік балауызды тік ішекке қояды. Бұл ем 7 күннен 15 күнге дейін созылады. Бір емдік балауызды күніне үш мәрте қолданады. Мұндай емнен кейін балалардың тамақ ішуі жақсарып, тәуір бола бастағаны байқалады, салмағы да артады. Сондай-ақ, аналық ара сүті қолқа демікпесі, кейбір тері ауруларына, қан азайғанда, буындағы ревматизм ауруларына да жиі қолданылады.
Ара сүтін жасы егде тартқан адамдарға бергенде қан қысымы орнына келіп, тамаққа деген тәбеті ашылып, көзінің көруі жақсара түседі. Қандағы холестерин азайып, әл-қуаты артады. Қан қысымы жоғары не төмен адамдар ара сүтін күніне 20-30 мг пайдаланған соң, науқасынан тез сауыға бастайды. Ара сүтінен алынған дәрі  - бала көтермейтін әйелдерге, белсіздік танытатын ерлерге бірден-бір көмектесетін ем. Ара сүтін адам ой еңбегі мен дене еңбегінен қалжырап шаршағанда ішсе, денесі бірден ширығып, күш-қуаты артады. Ара сүтінің осы қасиетін жете аңғарған дәрігерлер оны ғарышкерлерге, спортшыларға аса пайдалы деп табуда. Ал жүрек қабынуына (стенокардия) шалдыққан адамдар 30 мг ара сүтін күніне бір дүркін (20-30 күн шамасында) қабылдаған соң, науқастарынан тез айыға бастаған.  Ара сүті жоғарыдағы науқас түрлерімен қоса операция салдарынан жүдеген адамдарды да тез әлдендіреді. Ол үшін ара сүтінен жасалған апилакты 20-22 күн бойы күніне 1-2 түйіршектен (Р-0,1 мг) ас алдында 30 минут бұрын тілдің астына салып ерітіп ішеді. Осындай емдік шарадан соң, ауру адамның көңіл-күйі жақсарып, қан тамырының қалыпқа келуі, жүрек қабынуы тоқтап, жадының ұстамдылығы артып, көз жанарының нұры, есту қабілеті жақсара түседі. Дегенмен, ара сүтінен алынған апилак дәрісін қолданар алдында, дәрігер-фармацевтің ақыл-кеңесіне сүйену керек. (470 сөз)


Алматының апорты

Еліміздің ең ірі мегаполисі – Алматы қаласының атауы алма жемісімен байланысты. Сондықтан, алма – Алматы шаһарының символына айналды. Ал алманың төресі – апорт. Бүгінде Алматы мен апортты егіз ұғым ретінде қабылдау қалыптасты. 
1930 жылы Лондонда өткен бау-бақша өсіру жөніндегі конгресте жасаған баяндамасында атақты академик Н.Вавилов: "Жетісудың астанасы Алматы қаласы орысшаға аударғанда "Алма қаласы" деген ұғымды білдіреді, өйткені қаланы түгел дерлік жабайы алма орманы қоршап тұр", деп атап көрсеткен болатын. Ғалымның мәдени өсімдіктердің шығуы туралы теориясын ескере отырып, мәдени алма ағаштарының шыққан орталықтарының бірі біздің осы Алматы маңы (яғни, Жетісу) деп айтуға болады
Апортты Жетісудың төл жемісі, шыққан жері Алматы маңы деп айтуға толық негіз бар. - Иә, Алматы апортының Отаны Іле Алатауы болып есептеледі. Оған толық негіз бар. Апорттың тағдыры Жетісу өңірін мекендеген халық тағдырымен тығыз байланысты. Н.Вавиловтың мана жоғарыда айтылған данышпандық пікірін 2000 жылы Оксфорд университетінің (Англия) ғалымдары генетикалық деңгейде дәлелдеді. Британияда өсетін алмалардың ДНК құрамы Алматы өңірінде өсетін жабайы алманың құрамымен бірдей екен. Доктор Барри Юнипердің мәліметі бойынша, британдық 2500 алма түрінің шыққан жері - Орталық Азияның таулары. Яғни, Іле және Жоңғар Алатаулары. Апорт Америкада емес, Алматыда өседi. Яғни, жемiс қазақ топырағына тән. Былтыр, Оксфорд уни¬верситетінің ғалымдары жеміс атасы – алманың шыққан аймағын таптық деп, жаһанға жар салды. Дүниежүзіне білім-ғылымының өзгелерден оқ бойы озықтығы¬мен аты мәшһүр оқу ордасының биолог-ғалымы Б.Юнипердің хабарлауынша, жемістің түпкі отаны Тянь-Шань тауларын¬дағы жабайы бақтар екен. Сонау ықылым замандарда осы өңірде өскен жеміс, түрлі жолдармен дүниенің төрт тарабына тарайды. Алманың өзге құрлық, мемлекеттерге жеткізілуіне байланысты бұл ойды ғалым¬дар былайша тұжырады: «Титімдей дәннен өсіп-өнген – алма Парсы шығанағы арқылы романдарға, роман әскерлерінің көмегімен Кәрі құрлыққа тараған». Демек, алманың тұқымы жайылып, жас шыбықтан мәуелі ағашқа айналған жері – Алматы. 
Биология ғылымдарының докторы, профессор Мағжан Исин айтады: «Жемiс-жидек, көкөнiс атаулы суғарған сайын салмақ қо¬сады. Ал апорттың қалыпты жағдайда өскен ірісінің өзі 500-600 грамға дейiн ауыр тартады. Жемiстiң осыншалықты үлкен болуы¬ның басты факторы – Іле-Алатауының сол уақыттағы ерекше экологиялық жағдайы мен табиғаты. Апорт сортына қолайлы жер – теңiз деңгейiнен 850-950, 1300-1350 метр аралығындағы кеңiстiк. Апорт бағы бұдан жоғары орналасса, оған қажеттi жылу жет¬пейдi. Одан төмен болса, артық етедi. Бiрақ 60-70-шi жылдары алма бақтары ме¬желi деңгейден не төмен, не жоғары орналасты. Ал мұндай жерде өскен апорттың сапасы төмендеп, аза бастайды. Оған қоса, онсыз да сапасыз бақтардан қалемшелер даярланды. Сөйтiп, жемiстiң керi қасиеттерi келесi ұр¬паққа берiлдi. Негiзi, сорттың экология¬лық оптимумы Іле Алатауының 950-1250 метр кеңiстiгiнде. Мiне, осы кеңiстiкте апорт жайнап кетедi. Өзiне тән қасиетiн алға салады. Ал Жоңғар Алатауында апорттың эколо¬гиялық оптимумы 850-1150 метр аралы¬ғында».
Біз айтамыз: Яғни, апорттың емін-еркін өсуіне бірінші кезекте басын бұлт шалған, төбесінен құс ұшпас заңғар шың¬дар¬дың климаты керек. Оған мың метрде ғана қажетті жылу жетеді, таза ауамен тыныстауына мүмкіндік туады. Биология ғылымдарының докторы, профессор Мағжан Исин айтады: Нағыз апорт ағашының қалыптасуына құнарлы топырақ қажет. Алма таулы қара топырақта және одан берi етектегi – сарғылт топырақты жерде қалыптасады. Құрылымы бұзылған, гумусы аз топырақта апорт өспейді. Соңғы зерттеу жұмыстарының нәтижесі апорттың бiрнеше вирус түрiмен зақымданғанын көрсетті. Осыған орай, сортты сауықтыру үшiн вирустан таза көшет шығару керек. Мұндай кезде қажетті тәсіл бізге белгілі. Жалпы, апорт бақтарының аумағы азайып, сапасының төмендеуіне қайсыбір ғалым¬дарымыз да ықпал еткені жасырын емес. Олар өз сорттарын шығарумен әуестенiп, шаруаларға өз ағашын тықпалап, одан қалды шетелдiк сорттарды насихаттауға әдеттенді. Сөйтiп, жайқалып тұрған апорт¬тың жолын кесiп, бүгiнгi мүшкiл халге жеткiзiп барып бiрақ тынды. Дегенмен, апорт мүлде жоғалып кеткен жоқ. Оны қайтадан жаңғыртуға әлі де болса мүмкiн¬дiк бар. Өйткенi, апорттың азуы –антро¬пологиялық факторларға байланысты. Яғни, бұл мәселеге адамдардың өздері кiнәлi. (555 сөз)


Медиация

2011 жылдың 28-ші қаңтарында елбасы «Медиация туралы» заңға қол қойды. Бұл заң азаматтық және қылмыстық процесстерде дауды шешудің баламалы тәсілі ретінде медиация институттарының енгізілуін қарастырады. Заң оған қол қойылған күннен бастап жарты жылдан соң күшіне енеді.   Сонымен – медиация деген не? «Медиация – үшінші бейтарап көзқарасты ұстанатын тараптың - медиатордың қатысуымен дау-жанжалды шешудің баламалы әдістерінің бірі, ол тараптарды өзара бітімге келуге көмектеседі. Еріктілік, құпиялылық, тараптардың тең құқылығы, медиатордың бейтараптығы, процедураға араласуға жол бермеушілік принциптерімен негізделеді». Қысқаша айтқанда, медиация кімдікі дұрыс, кімдікі бұрыс екенін анықтауға емес, өзара тиімді шешімді табуға бағытталған шара. Яғни, жанжалдасушы тараптар сотқа дейін де, сот барысында да кәсіби бітімгерге жүгінеді. Ол дауды тыңдаған соң, тиімді шешімді ұсынады.
      Бүгінде бүкіләлемдік тәжірибеде медиация ірі бизнестерден бастап, ажырасу мен дүниені бөлісу деген сияқты мәселелерге дейін кеңінен қолданылады. Халықаралық статистикаға жүгінетін болсақ, бүкіл келіспеушіліктердің 30-40 пайызы медиация арқылы өткізіледі, ойдағыдай нәтижеге оның 85 пайызы ие болады екен. Айтпақшы, кеңестік дәуірден кейін медиацияны алғаш боп қылмыстық істерді шешу үшін Молдова мен Литва қолданған. Бұл елдердің соңғысы іс жүзінде мұндай тәжірибеден экономикалық тиімділікке қол жеткізген: Литвадағы заң күшіне енгеннен кейінгі алғашқы жарты жыл ішінде жарты миллиондай еуро үнемделген. Ал егер Қазақстан туралы айтар болсақ, билер сотының жүйесі осының түптұлғасы боп табылады. Олардың тарихта бейбітшілікті орнықтыру жолында қызмет еткені мәлім.
Қабылданған Заңға назар аударайық. Медиатор қызметі кәсіби де, кәсіби емес те негізде жүзеге асырылады. Жоғарғы білімі бар, 25 жасқа жеткен, ҚР Медиаторлар ассоциациясынан (одағынан) арнайы оқығандығын растайтын сертификаты бар тұлғалар кәсіби медиатор бола алады. Ал 40 жасқа толған азаматтар кәсіби емес медиатор бола алады. Кәсіпқойлар тізімін (тізілімін) Ассоциация жасайды, ал кәсіби емес негізде медиатор болғысы келетіндер тұрғындар жиыны хаттамасының негізінде жергілікті атқару орындарына келуі тиіс. Әрине, мұндай адамдар халық алдында кіршіксіз беделге ие болуы тиіс, билер деген осындай адамдар. Медиатордың еңбегі кәсіпкерлік қызмет болып табылмайды, ол сонымен қатар кез-келген салада жұмыс істей алады. Алайда бұл жанжалды ол тегін шешуге міндетті деген сөз емес. Медиатордың еңбегі тараптардың келісімі бойынша төленеді. 
Мұнымен қатар, мемлекеттік қызметкерлер, арнайы қабілеті жоқ адамдар, сондай-ақ тергеуге алынған, жазасы өтелмеген немесе сотталғандығы кешірілмеген тұлғалар медиатор бола алмайды. Медиация тек жеке құқықтық қатынастарға ғана қолданылады. Ол тараптардың бірі мемлекеттік орган болатын құқықтық жанжалдарға, сыбайлас жемқорлық құқық бұзушылықтарға қолданылмайды.
Медиацияның сот ісінен ең басты айырмашылығы — медиацияда ұтқан, ұтылған деген тарап жоқ, себебі олар екі жаққа қолайлы мәмілеге келуі керек. Сот ісін ашу үшін бір тараптың арызы жеткілікті, ал медиацияға қос тарап келісіп барады. Медиация рәсімі сотқа жүгінуге қарағанда оңай. Сотқа жүгіну үшін тұлға талап арыз жазып, мемлекеттік бажды төлеуі қажет. Сот талап-арызды қабылдағаннан кейін тұлға бірнеше айға дейін сот отырысын күтеді. Сотқа жүгіну үшін заңгерге барады, қызметі үшін ақша төлейді. Ал медиацияда тараптар медиаторлар тізімінен қажет маманды таңдап, еңбек ақысын (егер ақылы болса) бөліп төлейді. Сотта даудың жүру ұзақтығы сотқа байланысты болса, медиацияда тек қана тараптарға байланысты болады. Олар тіпті  бір күннің ішінде мәмілеге келе алады. Ал, медиатордың судьядан айырмашылығы – медиатор жанжалға қатысушылармен болатын келіссөздерге белсенді қатыса алады, ал судья мұны жасай алмайды, ол араласпаушылық принципін ұстануға міндетті. Медиацияға бар болғаны 30 күн уақыт беріледі, ал соттар айларға, тіпті жылдарға созылады.
Медиация туралы келісім сотта қаралса, ол сотта бейбіт келісім секілді мақұлданады. Дауласушы тараптар медиация туралы келісім-шарт және сотқа дейінгі тәртіппен жанжалды реттеу туралы келісім жасаған жағдайда, келісім  дауласушы тараптар оны ерікті түрде орындауға міндеттеледі дегенді білдіреді. Ауыр емес және орташа ауырлықтағы қылмыстар бойынша жәбірленуші тарапқа келген залалдың орнын толтыру және оларды татуластыру арқылы  жанжалды реттеу туралы келісім жасау әрі қарай қылмыстық қудалауды тоқтататын жағдай боп табылады, сөйтіп ҚР ҚК-нің 67-бабы бойынша іс тоқтатылады. (569 сөз)